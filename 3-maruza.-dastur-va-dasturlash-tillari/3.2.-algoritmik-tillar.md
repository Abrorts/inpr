# 3.2. Algoritmik tillar

Hozirgi kunda juda ko‘plab algoritmik tillar mavjud bo’lib, ular _dasturlash tillari_ deb ataladi.

**Algoritmik til** – algoritmlarni bir xil va aniq yozish uchun ishlatiladigan belgilashlar va qoidalar tizimidir.

Algoritmik til oddiy tilga yaqin bo‘lib u matematik belgilarni o‘z ichiga oladi. Tuzilgan algoritmlarni to‘g‘ridan-to‘g‘ri mashinaga berib bo‘lmaydi, shu sababli yozilgan algoritmni biror bir algoritmik tilga o‘tkazish zarur. Har qanday algoritmik til o‘z qo‘llanilish sohasiga ega bo’lib, umumiy holatda dasturlash tillari ikki guruhga, ya’ni operatorli va funksional dastulash tillariga ajratiladi. Funksional dasturlash tillariga _LISP, PROLOG_ dasturlash tillari kiradi. Operatorli tillar prosedurali va prosedurasiz guruhga bo’linadi. Prosedurali tillar o’z navbatida mashinaga yo’naltirilgan va mashinaga aloqasiz tillarga ajraladi.

Mashinaga yo’naltirilgan tillarga mashina tillari, avtokodlar, simvolli kodlash tillari, assemblerlar kiradi.

Mashinaga aloqasiz tillarga esa quyidagilar kiradi:

1. Proseduraga yo’naltirilgan (Pasсal, Fortran va hk.);
2. Muammoga yo’naltirilgan (LISP va hk.);
3. Obyektga yo’naltirilgan (C++, Visual Basic, Java va boshq.).

Hozirgi kunda muhandislik hisob ishlarini bajarishda _Python, Beysik_ va _Fortran_; Iqtisod masalalarini yechishda _Paskal_ va _Kobol_; Mantiqiy dasturlash uchun _Prolog;_ O‘quv jarayonlari  uchun _Beysik, Paskal_, _C_, _C++_ va boshqalar; Web dasturlash uchun _PHP, JavaScript_; Zamonaviy Android va shu kabi qurilmalar uchun _Java_ tillaridan foydalaniladi. Assembler tili mashina tiliga ancha yaqin til bo‘lib o‘rta darajadagi tildir. Algoritmik til inson tillariga qancha yaqin bo‘lsa, u tilga _yuqori darajali til_ deyiladi. Mashina tili esa _eng pastki darajali til_dir.
